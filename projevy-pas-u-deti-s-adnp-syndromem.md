---
title: "Poruchy autistického spektra u dětí s ADNP syndromem"
author: "Miroslav Holec"
date: "2024-10-30"
category: "clanek"
description: "Dle jedné z prvních studií zaměřených na poruchy autistického spektra u dětí s ADNP syndromem se PAS objevuje u dvou třetin jedinců. Chování a obtíže dětí s ADNP syndromem se však liší od jedinců s PAS bez známé genetické příčiny."
---

Jedna z prvních studií zaměřených na projevy patogenních mutací genu ADNP identifikovala u skupiny 78 jedinců znaky poruchy autistického spektra (PAS). Výzkumy konzistentně potvrzují, že poruchy autistického spektra se vyskytují u více než dvou třetin osob s ADNP syndromem. Behaviorální fenotyp a neuropsychologický profil dětí s ADNP syndromem se však v některých klíčových aspektech odlišuje od typického obrazu PAS.

U dětí s ADNP syndromem je zvláště nápadné stereotypní chování a kvalitativní narušení sociální interakce. S pokračujícím výzkumem a hlubším pochopením neurobiologických mechanismů ADNP syndromu se zdá, že **mnoho rysů přisuzovaných PAS má spíše přímou příčinnou souvislost s dysfunkcí genu ADNP**. Zejména deficity v oblasti učení a paměti, které jsou primárním důsledkem narušené funkce ADNP proteinu, významně ovlivňují úroveň sociálních dovedností a verbální komunikace u těchto pacientů.

Dosud poslední studie zaměřená na porovnání jedinců s PAS bez známé genetické příčiny a jedinců s ADNP syndromem, kteří mají diagnostikovanou PAS dle manuálu ADOS-2 prokázala několik významných fenotypových rozdílů. 

Primární rozdíl spočíval v kognitivních schopnostech - u jedinců s ADNP syndromem bylo konzistentně zjištěno nižší IQ skóre ve srovnání se skupinou s idiopatickou PAS. **V oblasti sociální komunikace děti s ADNP syndromem častěji využívaly alternativní komunikační prostředky, jako je znakový jazyk, úsměv a mimické výrazy, k vyjádření svých potřeb a přání.** Na druhou stranu se u jedinců s ADNP syndromem vyskytovalo zvláštní sociální chování, při kterém se děti **vyhýbali interakcím se svými vrstevníky, zatímco k dospělým osobám projevovali výraznou tendenci stát v těsné blízkosti a dotýkat se jich**. Děti s ADNP syndromem, jejichž profil nesplňoval diagnostická kritéria pro PAS podle manuálu ADOS-2, vykazovaly pravidelnější oční kontakt, radost během interakcí a snažili se získat pozornost navazováním očního kontaktu.

U jedinců s ADNP syndromem se výrazně projevuje vyhledávání senzorických podnětů. Zvláště charakteristická je fascinace vodou, která se projevuje i tendencí k nadměrnému pití.  **Děti s ADNP syndromem často vkládají nejedlé předměty do úst, olizují je a podobně je u nich pozorováno i časté olizování vlastních rukou**. V rámci repetetivního chování bylo nejčastěji pozorováno mávání rukama. Též velmi časté je vyhledávání zvukových podnětů v každodenních aktivitách. 

### Zdroje

[Van  Dijck A, Vandeweyer G, Kooy F. ADNP-Related Disorder. 2016 Apr 7  [Updated 2022 Oct 6]. In: Adam MP, Feldman J, Mirzaa GM, et al.,  editors. GeneReviews® [Internet]. Seattle (WA): University of  Washington, Seattle; 1993-2024. Available from:  https://www.ncbi.nlm.nih.gov/books/NBK355518](https://www.ncbi.nlm.nih.gov/books/NBK355518/pdf/Bookshelf_NBK355518.pdf)

[Arnett, A. B., Rhoads, C. L., Hoekzema, K., Turner, T. N., Gerdts, J., Wallace, A. S., Bedrosian‐Sermone, S., Eichler, E. E., & Bernier, R. A. (2018). The autism spectrum phenotype in ADNP syndrome. In Autism Research (Roč. 11, Issue 9, s. 1300–1310). Wiley. https://doi.org/10.1002/aur.1980](https://onlinelibrary.wiley.com/doi/10.1002/aur.1980) (článek není dostupný zdarma)