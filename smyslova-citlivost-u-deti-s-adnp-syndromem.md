---
title: "Smylová citlivost u dětí s ADNP syndromem"
author: "Miroslav Holec"
date: "2024-10-31"
category: "clanek"
description: "V roce 2021 byla zveřejněna studie, ve které autoři odhalují nová zjištění v oblasti smyslové citlivosti u dětí s ADNP syndromem. Ve studii se autoři zaměřili také na vztahy mezi symptomy, věkem, pohlavím a zkoumána byla i korelace s mutací p.Tyr719*."
---

V roce 2021 byla zveřejněna studie, ve které autoři odhalují nová zjištění v oblasti smyslové citlivosti u dětí s ADNP syndromem. Ve  studii se autoři zaměřili také na vztahy mezi symptomy, věkem, pohlavím a zkoumána byla i korelace s velmi častou mutací p.Tyr719*.

Studie proběhla na skupině 22 jedinců s intelektuálním postižením dle kritérií DSM-5. Polovina účastníků byla též  diagnostikována s poruchou autistického spektra dle ADOS-2 a ADI-R. Při  zkoumání hyperreaktivity, hyporeaktivity a vyhledávání smyslových podnětů nebyly zjištěny rozdíly v chování v závislosti na věku ani pohlaví. Oproti starším studiím nebylo prokázáno, že by varianta  p.Tyr719* způsobovala v této oblasti větší potíže.        

## Mezi nejčastější projevy patří

Na základě nových zjištění lze definovat typické vzorce chování u dětí s ADNP syndromem.

- vkládání předmětů do úst
- vkládání prstů do úst, olizování dlaně
- tření předmětů o pokožku
- vizuální kontrola předmětů
- opakované vyhledávání zvuků
- přikládání hlučných předmětů k uším
- zvýšený zájem o světelné zdroje a vodu

Hyporeaktivita byla přítomná u poloviny jedinců a projevovala se v 81% případech **sníženou reakcí na bolest a vysokým prahem citlivosti na teplotu**. Testování bylo provedeno pomocí horkých a studených zábalů. Hyporeaktivita byla pozorována v menší míře na některé smyslové podněty v oblasti zraku.

Výsledky studie dále potvrdily starší výzkumy, které pozorují, že **senzorické symptomy zůstávají stabilní s věkem**, podobně jako u dětí s poruchou autistického spektra, a naznačují, že děti s vyššími  kognitivními schopnostmi nebo adaptivním chováním a starším věkem  vykazují méně abnormálních reakcí na smyslové podněty.

## Praktické příklady

Vkládání nejedlých předmětů do úst zahrnuje hračky, ostré  tvrdé předměty, rostliny nebo běžně se vyskytující předměty v přírodě  (kameny, písek, dřevo). Jedinec olizuje větší předměty nebo přejíždí  zuby o hrany dřevěného nábytku. Nepreferované potraviny může sníst a  následně opakovaně vyplivovat. Opakující se chování je pozorováno u  předmětů, které vydávají zvuky: Může se jednat například o vypínače,  vrzající dveře nebo zvuky vydané nárazem předmětů o sebe. Jedinci s ADNP syndromem preferují zvukové a světelné hračky, které poté opakovaně zapínají. Do vyhledávání zvuků patří i repetetivní poslech hudby nebo  zpěvu. Též vyhledávají vodu v různé podobě (koupání, sahání do hrnečků s vodou, kaluže).

### Zdroje

[Siper, P. M., Layton, C., Levy, T., Lurie, S., Benrey, N., Zweifach, J., Rowe, M., Tang, L., Guillory, S., Halpern, D., Giserman-Kiss, I., Del Pilar Trelles, M., Foss-Feig, J. H., De Rubeis, S., Tavassoli, T., Buxbaum, J. D., & Kolevzon, A. (2021). Sensory Reactivity Symptoms Are a Core Feature of ADNP Syndrome Irrespective of Autism Diagnosis. In Genes (Roč. 12, Issue 3, s. 351). MDPI AG. https://doi.org/10.3390/genes12030351 ](https://www.mdpi.com/2073-4425/12/3/351/pdf?version=1615809320)

[Van Dijck, A., Vulto-van Silfhout, A. T., Cappuyns, E., van der Werf, I. M., Mancini, G. M., Tzschach, A., Bernier, R., Gozes, I., Eichler, E. E., Romano, C., Lindstrand, A., Nordgren, A., Kvarnung, M., Kleefstra, T., de Vries, B. B. A., Küry, S., Rosenfeld, J. A., Meuwissen, M. E., Vandeweyer, G., … Slattery, L. (2019). Clinical Presentation of a Complex Neurodevelopmental Disorder Caused by Mutations in ADNP. In Biological Psychiatry (Roč. 85, Issue 4, s. 287–297). Elsevier BV. https://doi.org/10.1016/j.biopsych.2018.02.1173 ](https://pmc.ncbi.nlm.nih.gov/articles/PMC6139063/pdf/nihms-980073.pdf)