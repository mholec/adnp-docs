---
title: "Smylová citlivost u dětí s ADNP syndromem"
author: "Miroslav Holec"
date: "2024-10-31"
category: "clanek"
cssclass: ""
description: "V roce 2021 byla zveřejněna studie, ve které autoři odhalují nová zjištění v oblasti smyslové citlivosti u dětí s ADNP syndromem. Ve studii se autoři zaměřili také na vztahy mezi symptomy, věkem, pohlavím a zkoumána byla i korelace s mutací p.Tyr719*."
---

V roce 2021 byla zveřejněna studie, která přinesla nové poznatky o smyslové citlivosti u dětí s ADNP syndromem. Ve studii se autoři zaměřili na vztahy mezi senzorickými symptomy, věkem a pohlavím pacientů, přičemž analyzovali také možnou korelaci s častou mutací p.Tyr719*.

Studie zahrnovala 22 jedinců s intelektuálním postižením podle kritérií DSM-5. U poloviny účastníků byla zároveň potvrzena porucha autistického spektra pomocí standardizovaných diagnostických nástrojů ADOS-2 a ADI-R. Při hodnocení senzorických projevů (hyperreaktivity, hyporeaktivity a vyhledávání smyslových podnětů) nebyly zjištěny statisticky významné rozdíly v závislosti na věku ani pohlaví účastníků. Na rozdíl od předchozích obecných výzkumů nebylo prokázáno, že by častá varianta p.Tyr719* byla spojena s výraznějšími problémy v oblasti smyslového zpracování.

Výsledky tedy naznačují, že senzorické obtíže představují společný profil u dětí s ADNP syndromem bez významných rozdílů mezi podskupinami pacientů.

## Mezi nejčastější projevy patří

Na základě nových zjištění lze definovat typické vzorce chování u dětí s ADNP syndromem.

- vkládání předmětů do úst
- vkládání prstů do úst, olizování dlaně
- tření předmětů o pokožku
- vizuální kontrola předmětů
- opakované vyhledávání zvuků
- přikládání hlučných předmětů k uším
- zvýšený zájem o světelné zdroje a vodu

Hyporeaktivita byla přítomná u poloviny jedinců a projevovala se v 81% případech **sníženou reakcí na bolestivé podněty a zvýšeným prahem citlivosti na teplotní změny**. Testování bylo provedeno pomocí aplikace horkých a studených zábalů na kůži. Hyporeaktivita byla v menší míře pozorována také na některé zrakové smyslové podněty.

Výsledky studie dále potvrdily závěry starších výzkumů, které dokládají, že **senzorické symptomy zůstávají s věkem stabilní** (podobně jako u dětí s poruchou autistického spektra). Zároveň výsledky naznačují, že děti s rozvinutějšími kognitivními schopnostmi nebo adaptivním chováním a děti ve vyšším věku vykazují méně abnormálních reakcí na smyslové podněty.

## Praktické příklady

Vkládání nejedlých předmětů do úst zahrnuje hračky, ostré tvrdé předměty, rostliny nebo běžně se vyskytující předměty v přírodě  (kameny, písek, dřevo). Jedinec olizuje větší předměty nebo přejíždí  zuby o hrany dřevěného nábytku. Nepreferované potraviny může sníst a následně opakovaně vyplivovat. Opakující se chování je pozorováno u předmětů, které vydávají zvuky: Může se jednat například o vypínače, vrzající dveře nebo zvuky vydané nárazem předmětů o sebe. Jedinci s ADNP syndromem preferují zvukové a světelné hračky, které poté opakovaně zapínají. Do vyhledávání zvuků patří i repetetivní poslech hudby nebo zpěvu. Dalším příkladem je intenzivní zájem o vodu v různých podobách. Děti mají rádi koupání, sahají do hrnečků s vodou nebo jsou fascinovány kalužemi. 

### Zdroje

[Siper, P. M., Layton, C., Levy, T., Lurie, S., Benrey, N., Zweifach, J., Rowe, M., Tang, L., Guillory, S., Halpern, D., Giserman-Kiss, I., Del Pilar Trelles, M., Foss-Feig, J. H., De Rubeis, S., Tavassoli, T., Buxbaum, J. D., & Kolevzon, A. (2021). Sensory Reactivity Symptoms Are a Core Feature of ADNP Syndrome Irrespective of Autism Diagnosis. In Genes (Roč. 12, Issue 3, s. 351). MDPI AG. https://doi.org/10.3390/genes12030351 ](https://www.mdpi.com/2073-4425/12/3/351/pdf?version=1615809320)

[Van Dijck, A., Vulto-van Silfhout, A. T., Cappuyns, E., van der Werf, I. M., Mancini, G. M., Tzschach, A., Bernier, R., Gozes, I., Eichler, E. E., Romano, C., Lindstrand, A., Nordgren, A., Kvarnung, M., Kleefstra, T., de Vries, B. B. A., Küry, S., Rosenfeld, J. A., Meuwissen, M. E., Vandeweyer, G., … Slattery, L. (2019). Clinical Presentation of a Complex Neurodevelopmental Disorder Caused by Mutations in ADNP. In Biological Psychiatry (Roč. 85, Issue 4, s. 287–297). Elsevier BV. https://doi.org/10.1016/j.biopsych.2018.02.1173 ](https://pmc.ncbi.nlm.nih.gov/articles/PMC6139063/pdf/nihms-980073.pdf)