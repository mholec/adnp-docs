---
title: "Předčasné prořezání prvních zubů u dětí"
author: "Miroslav Holec"
date: "2024-11-25"
category: "clanek"
description: "U zdravých dětí se dočasný chrup prořezává od 6. do 30. měsíce života dítěte, nicméně časové hledisko je velmi variabilní. Mezi pohlavími nejsou signifikatní rozdíly a vliv na prořezání mají mimo jiné i nutriční a genetické faktory. První moláry se objevují průměrně ve 14-18 měsících věku a druhé moláry ve 22-32 měsících. V případě ADNP syndromu bylo zjištěno, že u mnoha dětí se před dovršením 12 měsíců prořezal kompletně celý chrup."
---

U zdravých dětí se dočasný chrup prořezává od 6. do 30. měsíce života dítěte, nicméně časové hledisko je velmi variabilní. Mezi pohlavími nejsou signifikatní rozdíly a vliv na prořezání mají mimo jiné i nutriční a genetické faktory. První moláry se objevují průměrně ve 14-18 měsících věku a druhé moláry ve 22-32 měsících. V případě ADNP syndromu bylo zjištěno, že u mnoha dětí se před dovršením 12 měsíců prořezal kompletně celý chrup.

## Kompletní chrup v prvním roce života

V roce 2016 založila Sandra Bedrosian Sermone ve spojených státech nadaci ADNP Kids Research Foundation. Jako matka dítěte s ADNP syndromem usilovala o nalezení účinné léčby pro děti s tímto vzácným genetickým onemocněním. Vytvořila jedinečnou facebook skupinu, která sdružuje dosud největší množství rodin dětí, u kterých byl ADNP syndrom diagnostikován. Tato skupina následně vysledovala ve formě rodičovských hlášení **předčasné prořezání zubů jako potenciální časný biomarker patologických mutací na genu ADNP**. Navazující výzkum navržený profesorkou Gozes a studie zveřejněná v magazínu Translational Psychiatr tento předpoklad potvrdila a rozšířila.

V roce 2017 bylo součástí zmíněné skupiny přes 75 rodin, přičemž 54 z nich poskytlo kompletní informace relevantní pro zveřejnění ve studie. **Téměř plně prořezaný chrup potvrdilo 81% dotazovaných rodin s ADNP syndromem.** U 18 zdravých sourozenců zároveň tato anomálie nebyla pozorována. Rozdíly jsou signifikantní i v případech, kdy chrup není prořezán kompletně. Reprezentativní pacient se například dostavil k zubní prohlídce ve věku 13 měsíců a měl kompletně prořezáno 16 zubů. Jeho dvojče bez ADNP syndromu mělo ve stejný den pouze 8 zubů. Studie neprokázala, že by na rychlost erupce zubů měla vliv varianta mutace ADNP genu. 

Studie také zachytila případy **předčasného prořezání prvních stálých molárů**. První stálý molár byl například zachycen přibližně ve věku 4 let, přičemž u zdravých dětí dochází k prořezání zpravidla mezi 6-7 rokem. Popsané anomálie jsou typickým příkladem narušení buněčných procesů a regulace genů, které způsobují patogenní mutace v genu ADNP. V tomto případě se zdá, že defektní ADNP protein reguluje rodinu BMP genů, které mají vliv na čas prořezání zubů.

## Závěr

**Prořezání všech mléčných zubů v předčasném časovém rámci není samo o sobě důkazem přítomnosti genetického onemocnění, jako je ADNP syndrom.** Tento jev může být výjimečně pozorován i u zcela zdravých dětí a neměl by být považován za samostatný diagnostický znak. Rodiče by měly zpozornět především v případě, že jsou pozorovány další projevy spojené s ADNP syndromem. 

<br/>

![ADNP syndrom - fenotyp](https://adnpasociace.cz/obrazky/adnp/adnp-syndrom-fenotyp.jpg)

### Zdroje

- [Krejčí, P. (2021). Development and eruption of deciduous dentition. In Pediatrie pro praxi (Roč. 21, Issue 6, s. 400–404). Solen s.r.o. https://doi.org/10.36290/ped.2020.083](https://www.pediatriepropraxi.cz/pdfs/ped/2020/06/03.pdf) 

- [http://www.adnpfoundation.org](http://www.adnpfoundation.org)

- [Gozes, I., Van Dijck, A., Hacohen-Kleiman, G., Grigg, I., Karmon, G., Giladi, E., Eger, M., Gabet, Y., Pasmanik-Chor, M., Cappuyns, E., Elpeleg, O., Kooy, R. F., & Bedrosian-Sermone, S. (2017). Premature primary tooth eruption in cognitive/motor-delayed ADNP-mutated children. In Translational Psychiatry (Roč. 7, Issue 2, s. e1043–e1043). Springer Science and Business Media LLC. https://doi.org/10.1038/tp.2017.27](https://www.nature.com/articles/tp201727.pdf) 