---
title: "Předčasné prořezání prvních zubů u dětí s ADNP syndromem"
author: "Miroslav Holec"
date: "2024-11-25"
category: "clanek"
css: ""
description: "Zakladatelka mezinárodní organizace ADNP foundation vypozorovala v rámci své sociální skupiny předčasné prořezání zubů jako potenciální časný biomarker patologických mutací na genu ADNP. Tento předpoklad byl následně potvrzen nezávislým výzkumem."
---

U zdravých dětí se dočasný chrup prořezává od 6. do 30. měsíce života dítěte, nicméně časové hledisko je velmi variabilní. Mezi pohlavími nejsou signifikantní rozdíly a vliv na prořezání mají mimo jiné i nutriční a genetické faktory. První moláry se objevují průměrně ve 14-18 měsících věku a druhé moláry ve 22-32 měsících. V případě ADNP syndromu bylo zjištěno, že u mnoha dětí se před dovršením 12 měsíců prořezal kompletně celý chrup.

## Kompletní chrup v prvním roce života

V roce 2016 založila Sandra Bedrosian Sermone ve spojených státech nadaci ADNP Kids Research Foundation. Jako matka dítěte s ADNP syndromem usilovala o nalezení účinné léčby pro děti s tímto vzácným genetickým onemocněním. Vytvořila jedinečnou facebook skupinu, která sdružuje dosud největší množství rodin dětí, u kterých byl ADNP syndrom diagnostikován. Tato skupina následně vysledovala ve formě rodičovských hlášení **předčasné prořezání zubů jako potenciální časný biomarker patologických mutací na genu ADNP**. Navazující výzkum navržený profesorkou Gozes a studie zveřejněná v magazínu Translational Psychiatry tento předpoklad potvrdila a rozšířila.

V roce 2017 bylo součástí zmíněné skupiny přes 75 rodin, přičemž 54 z nich poskytlo kompletní informace potřebné pro publikaci ve studii. **Téměř plně prořezaný chrup v raném věku potvrdilo 81% dotazovaných rodin s ADNP syndromem.** Pro srovnání, u 18 zdravých sourozenců tato dentální anomálie nebyla v žádném případě pozorována. Statisticky významné rozdíly v rychlosti prořezávání zubů byly zaznamenány i v případech, kdy chrup nebyl prořezán kompletně. Jako ilustrativní příklad lze uvést reprezentativního pacienta, který se dostavil k zubní prohlídce ve věku 13 měsíců s kompletně prořezanými 16 zuby, zatímco jeho dvojče bez diagnostikovaného ADNP syndromu mělo ve stejný den prořezáno pouze 8 zubů. **Studie neprokázala, že by specifický typ mutace v genu ADNP měl vliv na rychlost erupce zubů.**

Studie také dokumentovala případy **předčasného prořezání prvních stálých molárů**. První stálý molár byl například zachycen u chlapce ve věku přibližně 4 let. Popsané anomálie jsou typickým příkladem narušení buněčných procesů a regulace genů, které způsobují patogenní mutace v genu ADNP. V tomto případě se zdá, že defektní ADNP protein negativně ovlivňuje regulaci rodiny BMP genů, které mají vliv na časový harmonogram erupce zubů.

## Závěr

**Předčasné prořezání všech mléčných zubů samo o sobě nepředstavuje jednoznačný důkaz přítomnosti genetického onemocnění, jako je ADNP syndrom.** Tento fenomén může být ojediněle pozorován i u zcela zdravých dětí a neměl by být interpretován za samostatný diagnostický marker. Rodiče by měli věnovat zvýšenou pozornost tomuto jevu především v případě dalších klinických projevů asociovaných s ADNP syndromem. 

<br/>

![ADNP syndrom - fenotyp](https://adnpasociace.cz/obrazky/adnp/adnp-syndrom-fenotyp.jpg)

### Zdroje

- [Krejčí, P. (2021). Development and eruption of deciduous dentition. In Pediatrie pro praxi (Roč. 21, Issue 6, s. 400–404). Solen s.r.o. https://doi.org/10.36290/ped.2020.083](https://www.pediatriepropraxi.cz/pdfs/ped/2020/06/03.pdf) 
- [Gozes, I., Van Dijck, A., Hacohen-Kleiman, G., Grigg, I., Karmon, G., Giladi, E., Eger, M., Gabet, Y., Pasmanik-Chor, M., Cappuyns, E., Elpeleg, O., Kooy, R. F., & Bedrosian-Sermone, S. (2017). Premature primary tooth eruption in cognitive/motor-delayed ADNP-mutated children. In Translational Psychiatry (Roč. 7, Issue 2, s. e1043–e1043). Springer Science and Business Media LLC. https://doi.org/10.1038/tp.2017.27](https://www.nature.com/articles/tp201727.pdf) 
- [http://www.adnpfoundation.org](http://www.adnpfoundation.org)