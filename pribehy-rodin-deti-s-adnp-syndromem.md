---
title: "Příběhy rodin dětí s ADNP syndromem"
author: "Miroslav Holec"
date: "2025-01-07"
category: "clanek"
description: "Narození dítěte je pro většinu rodičů okamžikem radosti a očekávání. U dětí s ADNP syndromem však toto období rychle přechází do nejistoty a obav, když se začnou objevovat zdravotní komplikace a stále výraznější opoždění ve vývoji. "
---

Narození dítěte je pro většinu rodičů okamžikem radosti a očekávání. U dětí s [ADNP syndromem](https://adnpasociace.cz/adnp-syndrom) však toto období rychle přechází do nejistoty a obav, když se začnou objevovat zdravotní komplikace a stále výraznější opoždění ve vývoji. Společným jmenovatelem příběhů rodin je nekonečná cesta za odpověďmi, která často vede přes desítky lékařských vyšetření, terapií a nezřídka i mylných diagnóz. 

> **„Celých patnáct let mě trápilo co jsem udělala já, nebo někdo jiný špatně. Spadl mi kámen ze srdce, že jsem neudělala nic špatně, není to dědičné, prostě se to stane.“** ([Barunka](https://adnpasociace.cz/pribehy/bara))

ADNP syndrom postihuje mozek, narušuje motorické dovednosti, smyslové vnímání i imunitní systém. Každé dítě je unikátní, přesto mají [společné rysy](https://adnpasociace.cz/adnp-syndrom/projevy): opožděný vývoj, hypotonii, potíže s mluvením, autistické projevy či poruchy spánku. Rodiče vkládají obrovské množství energie a času do toho, aby svým dětem zajistili co nejlepší péči. Specializované neurorehabilitace, behaviorální terapie, ergoterapie, logopedie a psychologická podpora jsou výčtem nejčastějších intervencí, které vyžadují statisícové finanční výdaje, které nejsou hrazené z veřejného pojištění.

> **„Nelinka má typické znaky ADNP syndromu: oční vadu, těžkou mentální retardaci, hypotonii, autistické projevy a nemluví. Přesto je to velká bojovnice, která se pomalu, ale stále posouvá vpřed.“** ([Nelinka](https://adnpasociace.cz/pribehy/nela))

[Příběhy rodin](https://adnpasociace.cz/pribehy), které najdete na tomto webu sdílejí nejen těžkosti, ale i okamžiky naděje. Diagnóza ADNP syndromu, i když zdrcující, přinesla rodinám odpovědi na dlouhodobé otázky, proč děti neprospívají nebo reagují jinak než jejich vrstevníci. Přijetí diagnózy je však jen začátkem nové cesty. Dlouhé cesty hledání dostupných terapií, řešení finanční zátěže, a především budování podpůrného zázemí, které dětem umožňuje posouvat se, byť pomalu, kupředu.

> **„Ve dvou letech byl Lukášek velmi detailně vyšetřené dítě, ale nikdo nevěděl, co s ním je. Postupně jsme pochopili, že jsme rodina, které systém nedokáže pomoci.“** ([Lukášek](https://adnpasociace.cz/pribehy/lukasek))

Každodenní život rodin je naplněn výzvami, ale také láskou a odhodláním. Rodiče čelí neustálým obavám o budoucnost svých dětí a především otázce, co se s nimi stane, až oni sami nebudou moci být jejich oporou. Přesto v sobě nacházejí sílu nevzdávat se a věří, že pokrok ve [vědeckém výzkumu](https://adnpasociace.cz/adnp-syndrom/vyzkum) brzy přinese možnosti, jak dětem s ADNP syndromem zlepšit kvalitu života.

> **„Přáli by jsme si, aby se dokázala jednou postavit na své vlastní nožky.“** ([Nelinka](https://adnpasociace.cz/pribehy/nelinka))

Životy rodin nejsou jen o těžkostech, ale především o naději, která pohání každého rodiče dítěte s ADNP syndromem vpřed. Každý malý pokrok jejich dětí je velkým vítězstvím a výsledkem obrovského úsilí a péče. Příběhy ukazují, že v srdcích těchto rodin žije naděje, láska a odhodlání, které neznají hranic. A právě tato síla dává smysl jejich společnému boji za lepší budoucnost pro všechny děti s tímto vzácným syndromem.

## Přispějte nám

Naší asociaci můžete podpořit mediálně i finančně. Informace naleznete na stránce [Podpora](https://adnpasociace.cz/podpora). Napsat můžete přímo na info@adnpasociace.cz.

Transparentní účet: [2003032883/2010](https://ib.fio.cz/ib/transparent?a=2003032883)



![](https://adnpasociace.cz/img/adnp-asociace-qr-platba.jpg)