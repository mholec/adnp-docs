---
title: "Projevy autismu u dětí s ADNP syndromem"
author: "Miroslav Holec"
date: "2024-10-30"
category: "clanek"
description: "Jedna z prvních studií zaměřených na projevy patogenních mutací genu ADNP identifikovala u skupiny 78 jedinců znaky poruchy autistického spektra (PAS). Celkově se poruchy autistického spektra objevují u přibližně dvou třetin jedinců s ADNP syndromem. Chování a obtíže dětí s ADNP syndromem se liší od jiných jedinců s PAS."
---

Jedna z prvních studií zaměřených na projevy patogenních mutací genu  ADNP identifikovala u skupiny 78 jedinců znaky poruchy autistického  spektra (PAS). Celkově se poruchy autistického spektra objevují u  přibližně dvou třetin jedinců s ADNP syndromem. Chování a obtíže dětí s  ADNP syndromem se liší od jiných jedinců s PAS.

U dětí s ADNP syndromem je nápadné zejména stereotypní  chování a narušení sociální interakce. S dalšími výzkumy a lepším  chápáním projevů ADNP syndromu se zdá, že **mnoho rysů přisuzovaných autismu má původ spíše ve špatné funkci genu ADNP**. Zejména zhoršená schopnost učení a paměti odpovídá úrovni sociálních obtíží a verbálního postižení.

Dosud poslední studie zaměřená na porovnání jedinců s  autismem bez známé genetické příčiny a jedinců s ADNP syndromem, kteří  mají diagnostikovaný autismus dle manuálu ADOS-2 prokázala několik  významných odlišností. Především u jedinců s ADNP syndromem bylo  odhaleno vždy nižší IQ skóre. **Z hlediska sociální komunikace děti s ADNP syndromem více používali znakový jazyk nebo úsměv a mimiku za účelem komunikace**. Na druhou stranu se u jedinců s ADNP syndromem vyskytovalo shodně zvláštní sociální chování, při kterém se děti **stranily svých vrstevníků, zatímco u dospělých měly tendenci stát v těsné blízkosti a dotýkat se jich**. Děti s ADNP syndromem, které se nevešly dle diagnostického manuálu mezi jedince s autismem pak vykazovali pravidelnější oční kontakt, radost  během interakcí a snažili se získat pozornost navazováním očního  kontaktu.

U jedinců s ADNP syndromem se ve velké míře vyskytuje  vyhledávání senzorických podnětů. Velmi oblíbená je u dětí s ADNP  syndromem voda. Pozorováno je i její nadměrné pití. **Děti s ADNP syndromem si pravidelně strkají nejedlé předměty do úst a olizují je. Pozorováno je též časté olizování rukou**. V rámci repetetivního chování bylo nejčastěji pozorováno mávání rukama. Též velmi časté je vyhledávání zvukových podnětů. 

## Závěr

ADNP syndrom bývá v současné době diagnostikován jen vzácně u jedinců, kteří vykazují závažnější poruchy jednání v kombinaci s  dalšími projevy. I v České republice tak budou zřejmě diagnostikovány  především ty nejzávažnější případy, kdy jedinec naplňuje kompletní  diagnostická kritéria autistického spektra. Naproti tomu mnoho osob s  ADNP syndromem pravděpodobně vykazuje jen částečné symptomy, na základě  kterých jim může být přiřčena diagnóza **atypický autismus**.  

### Zdroje

[Van  Dijck A, Vandeweyer G, Kooy F. ADNP-Related Disorder. 2016 Apr 7  [Updated 2022 Oct 6]. In: Adam MP, Feldman J, Mirzaa GM, et al.,  editors. GeneReviews® [Internet]. Seattle (WA): University of  Washington, Seattle; 1993-2024. Available from:  https://www.ncbi.nlm.nih.gov/books/NBK355518](https://www.ncbi.nlm.nih.gov/books/NBK355518)

[Arnett, A. B., Rhoads, C. L., Hoekzema, K., Turner, T. N., Gerdts, J., Wallace, A. S., Bedrosian‐Sermone, S., Eichler, E. E., & Bernier, R. A. (2018). The autism spectrum phenotype in ADNP syndrome. In Autism Research (Roč. 11, Issue 9, s. 1300–1310). Wiley. https://doi.org/10.1002/aur.1980](https://onlinelibrary.wiley.com/doi/10.1002/aur.1980)